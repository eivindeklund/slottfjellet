<div class="content-body gray-box">
  <h2>Tønsberg Tabletop</h2>

  <p>
    Tønsberg Tabletop er et arrangement for alle som liker miniatyrspill. Her
    kjører vi to parallelle lavterskel-turneringer - én i Warhammer 40,000 og én
    i Warhammer: The Old World - i tillegg til bord for frispill og maling.
  </p>

  <p>
    Med lavterskel mener vi at det verken stilles krav til erfaring eller
    perfekt malte miniatyrer (faktisk trenger du ikke å eie noen i det hele
    tatt). Vi har hatt spillere som har brukt papirkjegler med lapper som viser
    hva enhetene er. Det eneste vi ber om, er at det skal være mulig å se hva
    modellen representerer, og at den er omtrent riktig størrelse – slik at alle
    ser hva som skjer på brettet.
  </p>

  <p>
    Vi stiller med bord og terreng til turneringene, og kan også ordne
    utlånsarmeer for nybegynnere. I tillegg har vi malebord med utstyr til
    utlån, så du kan prøve deg på miniatyrmaling selv om du ikke har noe utstyr
    selv.
  </p>

  <p>
    Arrangementet er åpent for alle, uansett nivå eller erfaring. Vi har både
    veteraner som har spilt i flere tiår og nybegynnere som prøver spillet for
    aller første gang. Det viktigste er at alle har det gøy!
  </p>

  <p>
    Tønsberg Tabletop arrangeres i Tønsberg, fra fredag ettermiddag til lørdag
    kveld. Så langt har vi holdt til på Solhaug KFUK/KFUM, men det ser ut som vi
    vokser oss ut derfra - så i 2026 blir det sannsynligvis nytt lokale.
  </p>

  <p>
    For å delta i turneringene trenger du en hær på 2000 poeng. Turneringene
    spilles på lørdagen, med tre kamper à tre timer. Det er mulig å delta i
    enten 40k eller Old World - ikke begge.
  </p>

  <p>
    Utenom turneringene er det bord for frispill og maling tilgjengelig både
    fredag og lørdag. Her er det fritt fram for å spille andre spill eller bare
    henge og male.
  </p>
</div>
